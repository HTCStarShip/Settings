ข้อมูลด้านกฎหมายที่เกี่ยวกับ เอชทีซี

1. ลิขสิทธิ์
2. นโยบายการดูแลข้อมูลส่วนบุคคล
3. ถ้อยแถลงการดูแลข้อมูลส่วนบุคคล
4. สัญญาว่าด้วยสิทธิ์ในการใช้งานของผู้ใช้

1. ลิขสิทธิ์

ซอฟต์แวร์บางส่วนบนอุปกรณ์ชิ้นนี้ได้รับการสนับสนุนหรือถูกพัฒนาขึ้นโดย เอชทีซี คอร์ปอเรชัน

ลิขสิทธิ์© (2549-2552) เอชทีซี คอร์ปอเรชัน
สงวนลิขสิทธิ์ตามกฎหมาย

งาน (หรือเรียก "ผลงาน") ในที่นี้ อ้างอิงถึงซอฟต์แวร์ที่พัฒนาขึ้นหรือเป็นเจ้าของโดย เอชทีซี คอร์ปอเรชัน (หรือเรียก "เอชทีซี") และมิได้ถูกนำเสนอแยกต่างหากภายใต้ข้อกำหนดของสัญญาอนุญาตซอฟต์แวร์แบบโอเพนซอร์ส (open source software license) ข้อมูลที่อยู่ในผลงานถือเป็นทรัพย์สินเฉพาะของทาง เอชทีซี โดย เอชทีซี ยินยอมให้ผู้ใช้ที่ถูกต้องตามกฎหมายของอุปกรณ์ชิ้นนี้ มีสิทธิ์ในการใช้งานผลงานได้เฉพาะภายในขอบเขตของการใช้งานอุปกรณ์ที่ถูกต้องตามสมควรเท่านั้น ผู้ใช้มิได้รับความยินยอมอื่นใดภายใต้สัญญาอนุญาตนี้ อันรวมไปถึงแต่ไม่จำกัดเฉพาะการเผยแพร่ ทำซ้ำ แก้ไขดัดแปลง และโอนถ่าย การใช้งานในลักษณะอื่นใดของผลงานจำเป็นต้องได้รับการยินยอมเป็นลายลักษณ์อักษรจาก เอชทีซี ก่อน

สำหรับซอฟต์แวร์อื่นทั้งหมดที่เกี่ยวข้อง (อันรวมถึงองค์ประกอบที่จัดเตรียมโดยผู้จัดหาและผู้ออกใบอนุญาตให้แก่ เอชทีซี) ที่ติดควบมากับอุปกรณ์ชิ้นนี้ซึ่งท่านได้ซื้อมา การใช้งานซอฟต์แวร์ที่เกี่ยวข้องดังกล่าวของท่านจะเป็นไปตามข้อกำหนดและเงื่อนไขด้านลิขสิทธิ์ของผู้จัดหา/ผู้ออกใบอนุญาตแต่ละราย

2. นโยบายการดูแลข้อมูลส่วนบุคคล

นโยบายการดูแลข้อมูลส่วนบุคคลของ เอชทีซี
พฤศจิกายน 2552

นโยบายเหล่านี้มีผลเฉพาะกับข้อมูลที่ถูกรวบรวมและจัดเก็บโดย เอชทีซี คอร์ปอเรชัน (หรือเรียกว่า "เอชทีซี" หรือ "เรา") เท่านั้น การสื่อสารแต่ละครั้งต้องถูกส่งผ่านผู้ให้บริการโครงข่ายโทรคมนาคมไร้สายของท่าน และผู้ให้บริการโครงข่ายดังกล่าวอาจเข้าถึงการสื่อสารเหล่านั้น สำหรับแนวปฏิบัติในการดูแลรักษาข้อมูลของผู้ให้บริการโครงข่ายโทรคมนาคมไร้สายของท่าน กรุณาสอบถามนโยบายการดูแลข้อมูลส่วนบุคคลจากผู้ให้บริการดังกล่าว

ในกรณีที่คุณตัดสินใจใช้งานแอพพลิเคชันจากบุคคลที่สามบนอุปกรณ์ เอชทีซี แอนดรอยด์ (HTC Android Device) ข้อมูลใดๆ ที่แอพพลิเคชันเหล่านั้นได้รวบรวมขึ้นอาจถูกส่งไปยังบุคคลที่สาม และนโยบายการดูแลข้อมูลส่วนบุคคลของ เอชทีซี จะไม่มีผลบังคับใช้กับสถานการณ์เหล่านั้น ทั้งนี้แอพพลิเคชันจากบุคคลที่สามอาจมีนโยบายการดูแลข้อมูลส่วนบุคคลเป็นการเฉพาะ ซึ่งท่านควรตรวจสอบอย่างรอบคอบ

เหตุผลที่ เอชทีซี รวบรวมข้อมูลของผู้ใช้
เพื่อตรวจวิเคราะห์ปัญหา ปรับปรุงบริการของเราอย่างต่อเนื่อง และมอบประสบการณ์ที่ดีกว่าให้แก่ผู้ใช้ โดยเราอาจจัดเก็บข้อมูลบางส่วนและสถิติในการใช้งานพื้นฐานจากอุปกรณ์ของท่าน

ข้อมูลที่เกี่ยวเนื่องกับอุปกรณ์ เอชทีซี แอนดรอยด์ ซึ่งทาง เอชทีซี ได้เก็บรวบรวม
1)อุปกรณ์ต่างๆ ได้ถูกจัดสรรด้วยหมายเลขรหัสเฉพาะหนึ่งหมายเลขหรือมากกว่านั้น โดยหมายเลขบ่งชี้ดังกล่าวมีความสัมพันธ์กับหมายเลขอีมี่ (IMEI) ของท่าน รหัสประเทศสำหรับโทรศัพท์มือถือ และรหัสของโครงข่ายโทรศัพท์มือถือ ของอุปกรณ์ของท่าน (ซึ่งถูกจัดเก็บโดยผู้ให้บริการโครงข่ายโทรคมนาคมไร้สายเช่นเดียวกัน) ซึ่งหมายเลขรหัสดังกล่าวได้ช่วยให้อุปกรณ์ของท่านสามารถเชื่อมสัมพันธ์กับระบบอีเมล์ รายชื่อติดต่อ และบริการอื่นๆ
2)ข้อมูล เช่น รุ่นของฮาร์ดแวร์ของอุปกรณ์ของท่าน และเวอร์ชันของซอฟต์แวร์แอนดรอยด์ที่ท่านใช้งาน อาจถูกรวบรวม แต่ไม่ถูกจัดเก็บบันทึก นอกจากนี้ เราอาจรวบรวมข้อมูลบางอย่างจากเหตุการณ์อันเกิดขึ้นในระดับของตัวอุปกรณ์ เช่น การทำงานที่ผิดพลาดจนไม่สามารถทำงานได้ต่อไป เป็นต้น โดยสถิติการใช้งานในกลุ่มประเภทเหล่านี้มิได้รวมถึงข้อมูลในระดับแอพพลิเคชัน เช่น เนื้อหาในอีเมล์ หรือบันทึกรายการโทรศัพท์เข้าหรือออก แต่อย่างใด

ข้อมูลที่รวบรวมโดยแอพพลิเคชันจากบุคคลที่สาม
1)แอพพลิเคชันจากบุคคลที่สามบางรายการยินยอมให้ท่านเลือกโต้ตอบและแบ่งปันข้อมูลของท่านกับบุคคลต่างๆ ไม่เฉพาะกับ เอชทีซี กรุณาพิจารณาอย่างรอบคอบก่อนเลือกที่จะแบ่งปันข้อมูลส่วนบุคคลของท่าน
2)แอพพลิเคชันหรือคุณสมบัติบางรายการของอุปกรณ์ เอชทีซี แอนดรอยด์ อาจส่งผลให้มีการส่งข้อมูลอื่นๆ มายัง เอชทีซี แต่จะเป็นไปในลักษณะที่ไม่สามารถระบุยืนยันตัวตนของท่านได้
3)อุปกรณ์ของท่านอาจส่งข้อมูลเกี่ยวกับตำแหน่งสถานที่ในการใช้งานมาให้แก่เรา (เช่น หมายเลขรหัสเสารับส่งสัญญาณ หรือข้อมูลด้านจีพีเอส)
4)การใช้งานแอพพลิเคชันหรือคุณสมบัติบางรายการ อาจมีการส่งข้อมูลไปยังกูเกิล (Google) ซึ่งถูกจัดเก็บร่วมกับบัญชีใช้งานกูเกิลของท่านหากท่านได้เคยสมัครใช้บริการดังกล่าว ถ้าท่านใช้บริการมาตรฐานของกูเกิลบนอุปกรณ์ เอชทีซี แอนดรอยด์ เช่น การสร้างรายชื่อติดต่อ หรือสร้างรายการเหตุการณ์ในปฏิทิน ข้อมูลดังกล่าวจะถูกเชื่อมโยงเข้ากับบัญชีกูเกิลของท่าน และถูกเก็บบันทึกภายใต้นโยบายการดูแลข้อมูลส่วนบุคคลของบริการนั้นๆ เช่นเดียวกันกับการใช้งาน แอนดรอยด์มาร์เก็ต (Android Market) ซึ่งข้อมูลเกี่ยวกับการดาวน์โหลด ความคิดเห็น และการจัดระดับความพึงพอใจของท่าน จะถูกจัดเก็บและเข้าถึงได้ผ่านทางบัญชีกูเกิลของท่าน ท่านสามารถเลือกปิดหรือไม่ใช้คุณสมบัติเหล่านี้ได้ ซึ่งจะทำให้กูเกิลไม่ได้รับข้อมูลดังกล่าวอีกต่อไป
5)ผลิตภัณฑ์และบริการบางรายการยอมให้ท่านปรับแต่งเนื้อหาที่ท่านต้องการได้รับตามความพึงพอใจส่วนบุคคล ซึ่งผลิตภัณฑ์และบริการดังกล่าว ทางผู้ให้บริการอาจรวบรวมความพึงพอใจของท่านและข้อมูลที่ท่านได้มอบให้เพื่อใช้ในการปรับแต่งในการนำเสนอต่อไป

การแบ่งปันและส่งมอบข้อมูลให้แก่บุคคลที่สามโดย เอชทีซี
1)เอชทีซี อาจแบ่งปันข้อมูลสรุปรวมที่ไม่ระบุตัวตนของผู้ใช้ให้แก่บุคคลที่สามตามเหมาะสม อย่างไรก็ดี ข้อมูลดังกล่าวมิได้ประกอบด้วยข้อมูลที่สามารถบ่งบอกถึงตัวบุคคลของท่านแต่อย่างใด
2)เอชทีซี อาจแบ่งปันข้อมูลของท่านให้กับบุคคลที่สามเพื่อใช้ในการดำเนินงานบางลักษณะ เช่น งานที่เกี่ยวข้องกับการแจ้งหนี้และการชำระเงิน โดยบุคคลที่สามดังกล่าวถูกกำหนดให้ดูแลข้อมูลของท่านอย่างสอดคล้องตามข้อตกลงอันเป็นความลับ หรือตามนโยบายการดูแลข้อมูลส่วนบุคคล ที่ถูกใช้อยู่ในปัจจุบัน เอชทีซี อาจแบ่งปันข้อมูลของท่านให้กับผู้ให้บริการโครงข่ายโทรคมนาคมของท่าน เพื่อให้บริการลูกค้าในลักษณะงานบางด้าน

การใช้งานอื่นๆ
1)เอชทีซี อาจใช้ข้อมูลของท่านเพื่อดำเนินการตามที่ท่านร้องขอ และให้บริการแก่ท่าน ให้บริการลักษณะงานหลังการขาย และมอบประสบการณ์ในการใช้งานที่ดีกว่าให้แก่ท่าน
2)เอชทีซี อาจใช้ข้อมูลนี้ในรูปแบบสรุปรวมเพื่อพัฒนาคุณสมบัติใหม่ และปรับปรุงคุณภาพของผลิตภัณฑ์และบริการให้ดีขึ้น

ทางเลือกของบริการ
ผลิตภัณฑ์และบริการบางรายการของเราหรือของบุคคลที่สาม ยอมให้ท่านเลือกปฏิเสธในการเก็บรวบรวมและแบ่งปันข้อมูล หรือปฏิเสธผลิตภัณฑ์ บริการ หรือคุณสมบัติในบางส่วนได้

ความปลอดภัยของข้อมูล
ข้อมูลที่ได้รับโดย เอชทีซี อาจถูกดูแลรักษาตามถ้อยแถลงด้านการดูแลข้อมูลส่วนบุคคลของเอชทีซี ทั้งนี้ ถ้อยแถลงด้านการดูแลข้อมูลส่วนบุคคลของเอชทีซี มิได้ครอบคลุมถึงการใช้ข้อมูลโดยบุคคลที่สามที่ท่านได้ส่งข้อมูลให้แต่อย่างใด

ข้อมูลเพิ่มเติม
ท่านอาจใช้หรืออาจไม่ใช้อุปกรณ์ เอชทีซี แอนดรอยด์ ในการเข้าถึงผลิตภัณฑ์และบริการบางอย่าง เช่น จีเมล์ (Gmail) กูเกิลทอล์ก (Google Talk) ยูทิวบ์ (YouTube) และกูเกิลเกียร์ส (Google Gears) โดยนโยบายการดูแลข้อมูลส่วนบุคคลของแต่ละบริการได้อธิบายถูกการดูแลข้อมูลส่วนบุคคลของท่านเมื่อท่านใช้บริการดังกล่าว

นโยบายการดูแลข้อมูลส่วนบุคคลของจีเมล์ - http://mail.google.com/mail/help/privacy.html

นโยบายการดูแลข้อมูลส่วนบุคคลของกูเกิลทอล์ก - http://www.google.com/talk/privacy.html

นโยบายการดูแลข้อมูลส่วนบุคคลของยูทิวบ์ - http://www.youtube.com/t/privacy

นโยบายการดูแลข้อมูลส่วนบุคคลของกูเกิลเกียร์ส - http://gears.google.com/privacy.html

เอชทีซียึดมั่นตามหลักการนโยบายการดูแลข้อมูลส่วนบุคคลของ ยู.เอส. เซฟ ฮาร์เบอร์

3. ถ้อยแถลงการดูแลข้อมูลส่วนบุคคล

ถ้อยแถลงการดูแลข้อมูลส่วนบุคคลของ เอชทีซี

เอทีซี คอร์ปอเรชัน (เรียกว่า "เอชทีซี" หรือ "บริษัท") เป็นเจ้าของและให้บริการเครือข่ายข้อมูล เอชทีซี ไอที (HTC IT) โดย เอชทีซี ให้คำมั่นในการปกป้องข้อมูลส่วนบุคคลของผู้ใช้เครือข่ายข้อมูล เอชทีซี ไอที และได้กำหนดถ้อยแถลงนี้ขึ้นเพื่อสังเขปความในแนวปฏิบัติของการเก็บรวบรวมข้อมูลบนเครือข่ายข้อมูล เอชทีซี ไอที

การใช้งานโดยไม่เปิดเผยตัวตน

สื่อวัสดุส่วนใหญ่ที่ถูกจัดเตรียมไว้ภายใต้เครือข่ายข้อมูล เอชทีซี ไอที ได้ถูกจัดเตรียมขึ้นเพื่อวัตถุประสงค์ด้านการให้ข้อมูลข่าวสาร และท่านสามารถใช้เครือข่ายข้อมูล เอชทีซี ไอที ได้โดยต้องแจ้งให้ เอชทีซี ทราบว่าท่านเป็นใคร หรือต้องมอบข้อมูลพื้นฐานส่วนบุคคลให้แก่ เอชทีซี แต่อย่างใด อย่างไรก็ดี เอชทีซีอาจต้องการข้อมูลเกี่ยวกับท่านอันเกี่ยวเนื่องกับการใช้เครือข่ายข้อมูล เอชทีซี ไอที ของท่านในบางโอกาส

การเก็บรวบรวมข้อมูล

ในการใช้งานอุปกรณ์จาก เอชทีซี ทางบริษัทอาจเก็บรวบรวมข้อมูลต่างๆ ดังต่อไปนี้: การจัดเตรียมบริการของเราให้แก่ผู้ใช้ รวมไปถึงการแสดงเนื้อหาที่ปรับแสดงสำหรับผู้ใช้เฉพาะรายและโฆษณา; การตรวจสอบ วิจัย และวิเคราะห์ เพื่อบำรุงรักษา ปกป้อง และปรับปรุงบริการของเรา; การยืนยันการทำงานเชิงเทคนิคของเครือข่ายของเรา; และการพัฒนาบริการใหม่

เมื่อผู้ใช้เลือกสมัครเป็นสมาชิกในรายการใดๆ บนเว็บไซต์ของ เอชทีซี โดยสมัครใจ นั่นหมายถึงว่าผู้ใช้ยินยอมให้ เอชทีซี ใช้ข้อมูลส่วนบุคคลที่ได้มอบไว้เพื่อวัตถุประสงค์เฉพาะของ เอชทีซี อันรวมถึงแต่ไม่จำกัดเฉพาะในด้านการตลาด การขาย การให้บริการ การสำรวจสอบถาม การเผยแพร่จดหมายข่าว เป็นต้น ดังเช่นกรณีการเข้าร่วมโครงการ เอชทีซี อี-คลับ (HTC e-Club) ซึ่งผู้ใช้อาจจำเป็นต้องมอบข้อมูลส่วนบุคคล เช่น ชื่อ หมายเลขโทรศัพท์มือถือ ที่อยู่อีเมล์ ประเทศที่กำเนิด และวันเดือนปีเกิด โดยที่ผู้ใช้สามารถเลือกรหัสผ่านเพื่อความปลอดภัย และเลือกบอกรับการลงทะเบียนผลิตภัณฑ์และสมาชิกจดหมายข่าวได้ในขั้นตอนเดียวเพื่อความสะดวก ท่านสามารถมั่นใจได้ว่า เอชทีซี พร้อมดูแลความปลอดภัยให้แก่ข้อมูลของผู้ใช้อย่างเข้มงวด และมีมาตรการด้านการบริหารจัดการ ด้านเทคนิค และด้านกายภาพ เพื่อปกป้องข้อมูลของผู้ใช้จากการสูญหาย ถูกโจรกรรม และใช้ในทางที่ไม่เหมาะสม รวมไปถึงการเปิดเผยข้อมูล ปรับเปลี่ยนแก้ไข ทำลาย หรือเข้าถึงข้อมูลดังกล่าวโดยไม่ได้รับอนุญาต

เมื่อผู้ใช้ได้ร้องขอให้มีการติดต่อจากบุคลากรที่เกี่ยวข้องกับ เอชทีซี ผู้ใช้จะถูกสอบถามข้อมูลเกี่ยวกับผู้ใช้และบริษัทของผู้ใช้ ทั้งนี้ ข้อมูลดังกล่าวช่วยให้บุคลากรที่เกี่ยวข้องกับ เอชทีซี สามารถตอบกลับคำถามและข้อร้องขอของลูกค้าได้อย่างรวดเร็วและมีประสิทธิผล โดย เอชทีซี อาจตรวจสอบชื่อโดเมนของผู้ใช้ และวิเคราะห์ข้อมูลดังกล่าว นอกจากข้อกำหนดในถ้อยแถลงนี้แล้ว เอชทีซี อาจใช้ข้อมูลสะสมเพื่อวัตถุประสงค์ต่างๆ อันรวมถึงแต่ไม่จำกัดเฉพาะในด้านการวิเคราะห์ทางการตลาด การประเมินคุณภาพการให้บริการ และการวางแผนงาน นอกจากนี้ เอชทีซี อาจดำเนินการสำรวจหรือศึกษาเพื่อวัตถุประสงค์ด้านการตลาดและการวางแผนผ่านเครือข่ายข้อมูล เอชทีซี ไอที ด้วย ทั้งนี้ข้อมูลที่รวบรวมจากการสำรวจหรือศึกษาดังกล่าวจะถูกดูแลอย่างเอาใจใส่ และในกรณีที่ข้อมูลเหล่านั้นจะถูกเปิดเผยต่อสาธารณะ ผู้ใช้จะได้รับการแจ้งเตือนเกี่ยวกับการมีส่วนร่วมดังกล่าว และ เอชทีซี จะเปิดเผยเฉพาะข้อมูลสรุปรวมที่เกี่ยข้องกับผู้ใช้ โดยไม่มีข้อมูลส่วนบุคคลอันสามารถบ่งบอกถึงตัวตนได้แต่อย่างใด นอกจากนี้ ในกรณีที่การสำรวจได้เปิดโอกาสให้ผู้ใช้แสดงความคิดเห็นเป็นข้อความ และ เอชทีซี ได้แจ้งผู้ใช้เกี่ยวกับความเป็นไปได้ในการเปิดเผยข้อมูล ณ เวลาที่มีการสำรวจ ทาง เอชทีซี ขอสงวนสิทธิ์ในการเปิดเผยข้อมูลอันเป็นข้อความที่ผู้ใช้ได้ระบุผ่านการสำรวจดังกล่าว ภายใต้เงื่อนไขที่ไม่มีข้อมูลส่วนบุคคลที่ระบุถึงตัวตนของผู้ใช้ได้ถูกเปิดเผยออกมา ทั้งนี้การเข้ามีส่วนร่วมในการสำรวจดังกล่าวล้วนเป็นไปโดยสมัครใจ โดยสถานการณ์ที่ เอชทีซี จะเปิดเผยข้อมูลสรุปรวมสู่สาธารณะประกอบด้วยแต่ไม่จำกัดเฉพาะการแบ่งปันผลลัพธ์ในการสำรวจแก่ผู้ใช้บนเว็บไซต์ การให้ข้อมูลแก่ผู้ลงโฆษณาบนเครือข่ายข้อมูล เอชทีซี ในด้านความชอบส่วนบุคคลของผู้ใช้ และ/หรือตามข้อมูลลักษณะของประชากร และการเผยแพร่ข้อมูลการใช้งานโดยรวมเพื่อการสื่อสารกับสื่อมวลผล

การบอกรับอีเมล์

เมื่อผู้ใช้ตกลงเข้าเป็นส่วนหนึ่งของ เอชทีซี อี-คลับ ทาง เอชทีซี จะส่งอีเมล์ยืนยันอัตโนมัติไปยังบัญชีอีเมล์ของผู้ใช้โดยตรง ทั้งนี้ในการปรับเปลี่ยนสถานะสมาชิกของจดหมายข่าวในภายหลัง เช่น การบอกรับ หรือยกเลิก ผู้ใช้อาจเลือกไปที่หน้า "Manage Subscription" หลังจากที่ผู้ใช้ได้เข้าสู่ระบบของ เอชทีซี อี-คลับ แล้ว หรืออีกทางเลือกหนึ่งคือ ผู้ใช้อาจคลิกที่ลิงก์เชื่อมโยงที่แนบในอีเมล์จดหมายข่าวเพื่อถอดถอนชื่อผู้ใช้ออกจากระบบจดหมายเวียนของ เอชทีซี ได้ โดยคำร้องขอในการยกเลิกการบอกรับอีเมล์นั้น ระบบจะใช้เวลาอย่างต่ำสามสิบ (30) วันในการดำเนินการ นอกจากนี้ยังใช้เวลาอย่างต่ำสิบวัน (10) ทำการเพื่อให้เซิร์ฟเวอร์หยุดส่งอีเมล์ไปยังที่อยู่อีเมล์ที่ให้ไว้ก่อนหน้านี้

คุกกี้และข้อมูลการติดตามการใช้งาน

คุกกี้ คือ ชิ้นข้อมูลขนาดเล็กที่ถูกส่งไปยังบราวเซอร์ของท่านจากเว็บเซิร์ฟเวอร์ และถูกจัดเก็บเอาไว้บนฮาร์ดดิสก์ในคอมพิวเตอร์ของท่าน โดย ณ ขณะนี้ เอชทีซี ได้ส่งคุกกี้เพียงชนิดเดียว ซึ่งมีลักษณะเป็นคุกกี้แบบชั่วคราว และถูกส่งให้เฉพาะเมื่อผู้ใช้เข้ามายังเว็บไซต์ผ่านการคลิกป้ายโฆษณาออนไลน์ โดยเราใช้คุกกี้ดังกล่าวในการติดตามประสิทธิผลด้านการตลาด ซึ่งท่านมีทางเลือกในการจัดการคุกกี้ได้ผ่านการปรับตั้งตัวเลือกบนบราวเซอร์ของท่าน ท่านสามารถเลือกรับคุกกี้ทั้งหมด หรือสั่งให้มีการแจ้งเตือนเมื่อได้รับคุกกี้ หรือปฏิเสธคุกกี้ทั้งหมด ท่านยังคงสามารถใช้งานเครือข่ายข้อมูล เอชทีซี ไอที ได้แม้ว่าท่านปฏิเสธการบอกรับคุกกี้ อย่างไรก็ดี การปิดคุณสมบัติด้านคุกกี้ อาจทำให้คุณสมบัติและการทำงานบางอย่างไม่สามารถทำงานได้อย่างเหมาะสม หรือไม่สามารถทำงานได้ทั้งหมด

การให้บริการโดยผู้รับจ้างรายย่อยบุคคลที่สาม

ภายใต้ดุลพินิจของเรา  เราอาจว่าจ้างผู้รับจ้างรายย่อยบุคคลที่สามในการให้บริการบางอย่าง ซึ่งรวมไปถึงแต่ไม่จำกัดเฉพาะบริการจัดส่งอีเมล์แก่สมาชิกของเรา เราจะแจ้งผู้รับจ้างรายย่อยของเราเกี่ยวกับการดูแลข้อมูลส่วนบุคคลที่สำคัญเพื่อให้มีความมั่นใจได้ในระดับเดียวกันกับที่ระบุไว้ในถ้อยแถลงการดูแลข้อมูลส่วนบุคคลฉบับนี้

ระบบเครือข่ายภายนอก

ถ้อยแถลงการดูแลข้อมูลส่วนบุคคลของเรามีผลบังคับใช้เฉพาะกับเครือข่ายข้อมูล เอชทีซี ไอที เท่านั้น โปรดทราบว่า เอชทีซี ไม่สามารถควบคุมหรือมีอิทธิพลต่อแนวปฏิบัติด้านการดูแลข้อมูลส่วนบุคคลของเว็บไซต์และเครือข่ายอื่นๆ เอชทีซี แนะนำให้ผู้ใช้เครือข่ายข้อมูล เอชทีซี ไอที ระมัดระวังเมื่อออกจากการใช้งานเครือข่ายข้อมูล เอชทีซี ไอที และอ่านถ้อยแถลงการดูแลข้อมูลส่วนบุคคลของเว็บไซต์และเครือข่ายทุกแห่งที่ผู้ใช้ได้เข้าใช้งาน

การดูแลข้อมูลส่วนบุคคลสำหรับผู้เยาว์

เอชทีซี ให้ความใส่ใจเป็นพิเศษในการปกป้องข้อมูลส่วนบุคคลของผู้เยาว์ (ระดับอายุของผู้เยาว์ถูกกำหนดโดยกฎหมายท้องถิ่นที่ท่านพำนักอยู่) และแนะนำให้ พ่อแม่/ผู้ปกครอง มีส่วนร่วมในกิจกรรมและความสนใจของผู้เยาว์อย่างสม่ำเสมอ เอชทีซี มิได้ระบุเจาะจง และมิได้มีเป้าหมายใดๆ อันเกี่ยวกับผู้เยาว์ ดังนั้น เอชทีซี มิอาจรับรู้ได้หากมีการรวบรวมข้อมูลจากผู้เยาว์ ทั้งนี้หาก เอชทีซี พบข้อมูลส่วนบุคคลอันมาจากผู้เยาว์ เอชทีซี จะทำลายข้อมูลดังกล่าว

ความปลอดภัย

เพื่อปกป้องบูรณภาพด้านความปลอดภัยของระบบเครือข่าย ทางเครือข่ายข้อมูล เอชทีซี ไอที ได้นำมาตรการ ซึ่งรวมถึงแต่ไม่จำกัดเฉพาะการประเมินด้านความปลอดภัย การใช้เครื่องมือและซอฟต์แวร์สำหรับเข้ารหัส และมาตรการและขั้นตอนด้านความปลอดภัย
อื่นๆ ตามเหมาะสม การเข้าถึงข้อมูลส่วนบุคคลและข้อมูลที่ไม่เปิดเผยต่อสาธารณะของผู้ใช้ ได้ถูกจำกัดไว้เฉพาะสิทธิ์ของผู้ดูแลระบบเครือข่ายและบุคคลการที่จำเป็นต้องใช้ข้อมูลดังกล่าวเท่านั้น

การบังคับใช้

ภายใต้สถานการณ์ที่ เอชทีซี พบว่า ความปลอดภัยของเครือข่ายข้อมูล เอชทีซี ไอที ได้รับการคุกคาม หรือข้อมูลที่ไม่เปิดเผยต่อสาธารณะของผู้ใช้ได้ถูกเปิดเผยออกไปยังบุคคลที่สามซึ่งไม่มีความเกี่ยวข้อง อันเป็นผลมาจากกิจกรรมภายนอก ซึ่งรวมถึงแต่ไม่จำกัดเฉพาะการโจมตีระบบความปลอดภัยจากภายนอก ทาง เอชทีซี จะดำเนินมาตรการตามเหมาะสม ซึ่งรวมถึงแต่ไม่จำกัดเฉพาะการตรวจสอบและจัดทำรายงานของระบบภายใน และการแจ้งไปยังและร่วมมือกับหน่วยงานทางกฎหมายของภาครัฐ แม้จะมีข้อกำหนดในถ้อยแถลงฉบับนี้แล้วก็ตาม หาก เอชทีซี พบว่าข้อมูลส่วนบุคคลของผู้ใช้ที่มอบให้กับเครือข่ายข้อมูล เอชทีซี ไอที ได้ถูกเปิดเผยโดยไม่สอดคล้องกับถ้อยแถลงการดูแลข้อมูลส่วนบุคคลฉบับนี้ ทาง เอชทีซี จะดำเนินการแจ้งไปยังผู้ใช้ที่ได้รับผลกระทบเกี่ยวกับข้อมูลที่ถูกเปิดเผยดังกล่าวตามเหมาะสม โดยทันทีตามสมควร และตามที่ยินยอมให้กระทำได้ตามกฎหมาย ภายใต้ขอบเขตที่เครือข่ายข้อมูล เอชทีซี ไอที รับรู้ถึงข้อมูลดังกล่าว โดย เอชทีซี ขอสงวนสิทธิ์ในการเปิดเผยข้อมูลอันประกอบไปด้วยรายละเอียดบันทึกการเข้าถึงของเราอันเกี่ยวข้องกับผู้ใช้ ตามที่เราเห็นสมควรว่าจำเป็นต่อการปกป้องระบบและธุรกิจของเรา นอกจากนี้ เอชทีซี ขอสงวนสิทธิ์ในการเปิดเผยข้อมูลเกี่ยวกับผู้ใช้ที่ละเมิดเงื่อนไขในการใช้งานของเราฉบับปัจจุบันหรือที่จะบังคับใช้ในอนาคต หรือมีส่วนในการริเริ่มหรือมีส่วนร่วม (หรือเชื่อได้ว่ามีพฤติกรรมดังกล่าว) ในกิจกรรมอันผิดกฎหมาย แม้จะไม่มีหมายศาล ใบอนุญาต หรือคำสั่งของศาล และจะเปิดเผยข้อมูลดังกล่าวในกรณีที่มีการร้องขอจากศาลและคำสั่งของภาครัฐ ในกรณีที่มีหมายเรียก มีคำร้องขอเพื่อสืบค้นข้อมูล และกรณีอื่นๆ อันกำหนดไว้โดยกฎหมาย

บูรณภาพของข้อมูล

เอชทีซี ประมวลผลข้อมูลส่วนบุคคลเพียงเพื่อวัตถุประสงค์ในการรวบรวมข้อมูล และเป็นไปอย่างสอดคล้องกับนโยบายการดูแลข้อมูลส่วนบุคคลฉบับนี้ หรือตามประกาศการดูแลข้อมูลส่วนบุคคลเฉพาะสำหรับบริการที่เกี่ยวข้อง เราตรวจสอบการรวบรวมข้อมูล การจัดเก็บ และแนวปฏิบัติในการประมวลผล เพื่อให้มั่นใจว่าเรารวบรวม จัดเก็บ และประมวลผลข้อมูลส่วนบุคคลเฉพาะที่จำเป็นในการให้บริการหรือปรับปรุงบริการของเรา เรามีกระบวนการที่เหมาะสมเพื่อให้มั่นใจว่าข้อมูลส่วนบุคคลที่เราประมวลผลนั้นมีความถูกต้อง สมบูรณ์ และทันสมัย แต่ทั้งนี้ก็ขึ้นอยู่กับผู้ใช้ของเราในการปรับปรุงข้อมูลให้ทันสมัยหรือแก้ไขข้อมูลส่วนบุคคลดังกล่าวเมื่อมีความจำเป็น

การปรับปรุงถ้อยแถลงการดูแลข้อมูลส่วนบุคคล

ในการปรับปรุงถ้อยแถลงการดูแลข้อมูลส่วนบุคคล เอชทีซี จะประกาศให้ทราบทั้งรายละเอียดในฉบับแก้ไขปรับปรุง และวันที่มีผลบังคับใช้ในหน้าเอกสารนี้

การไม่รับประกัน

ในขณะที่ถ้อยแถลงการดูแลข้อมูลส่วนบุคคลฉบับนี้ได้แสดงถึงมาตรฐานในการดูแลข้อมูลส่วนบุคคลโดย เอชทีซี แต่ทั้งนี้ เอชทีซี ไม่อยู่ในสถานะที่สามารถประกันมาตรฐานดังกล่าวได้ในทุกโอกาส เพราะอาจมีปัจจัยบางประการที่นอกเหนือการควบคุมของเราซึ่งส่งผลต่อการเปิดเผยข้อมูล ด้วยเหตุผลดังกล่าว เอชทีซี จึงไม่อาจรับประกันใดๆ หรือสำแดงเจตนาใดๆ อันเกี่ยวข้องกับการดูแลหรือการปกปิดข้อมูลส่วนบุคคลได้

4. สัญญาว่าด้วยสิทธิ์ในการใช้งานของผู้ใช้

สำคัญ -- โปรดอ่านอย่างละเอียดก่อนใช้ซอฟต์แวร์นี้: สัญญาว่าด้วยสิทธิ์ในการใช้งานฉบับนี้ (เรียกว่า "ข้อตกลงว่าด้วยสิทธิ์ในการใช้งาน") สำหรับเฉพาะผลิตภัณฑ์ของ เอชทีซี ตามระบุ ถือเป็นสัญญาตามกฎหมายระหว่างท่าน (ทั้งบุคคลธรรมดาหรือนิติบุคคล) และ เอชทีซี คอร์ปอเรชัน และผู้จัดหาอันเป็นบุคคลที่สาม และผู้ให้สิทธิ์ (เรียกรวมว่า "เอชทีซี") สำหรับซอฟต์แวร์ที่เกี่ยวข้องทั้งหมด (รวมถึงส่วนประกอบที่จัดเตรียมโดยผู้จัดหาและผู้ให้สิทธิ์แก่ เอชทีซี) ที่ควบรวมมากับผลิตภัณฑ์ของ เอชทีซี ซึ่งท่านได้ซื้อมา (เรียกว่า "ซอฟต์แวร์")

การยอมรับข้อตกลงของท่านผ่านการเปิดยืนยันสิทธิ์ การใช้งาน การดาวน์โหลด หรือการติดตั้ง โทรศัพท์เครื่องนี้ และ/หรือ ซอฟต์แวร์ นั่นแสดงว่าท่านได้ตกลงผูกมัดกับข้อกำหนดต่างๆ ในสัญญาว่าด้วยสิทธิ์ในการใช้งานฉบับนี้

ในกรณีก่อนที่ท่านยอมรับข้อตกลงผ่านการเปิดยืนยันสิทธิ์ การใช้งาน การดาวน์โหลด หรือการติดตั้ง โทรศัพท์เครื่องนี้ และ/หรือ ซอฟต์แวร์ และท่านตัดสินใจไม่ตอบรับข้อกำหนดต่างๆ ในสัญญาว่าด้วยสิทธิ์ในการใช้งานฉบับนี้ ท่านไม่มีสิทธิ์ในการใช้งานซอฟต์แวร์ และท่านควร: (ก) ส่งคืนซอฟต์แวร์กลับมายัง เอชทีซี หรือลบทิ้งโดยทันที ; หรือ (ข) ถ้าท่านได้ซื้อผลิตภัณฑ์ของ เอชทีซี โดยที่ซอฟต์แวร์ได้ถูกติดตั้งไว้ล่วงหน้าโดยหรือในนามของ เอชทีซี ท่านควรส่งคืนผลิตภัณฑ์ของ เอชทีซี และซอฟต์แวร์ที่ติดมาด้วย และวัสดุทั้งหมด (รวมถึงเอกสารและบรรจุภัณฑ์) กลับมายัง เอชทีซี หรือตัวแทนจำหน่ายอย่างเป็นทางการของ เอชทีซี ที่ท่านได้ซื้อผลิตภัณฑ์ของ เอชทีซี ดังกล่าวโดยทันที

ซอฟต์แวร์รหัสเปิด (Open Source Software)

บางส่วนของซอฟต์แวร์อันประกอบด้วยไฟล์ต่างๆ ของซอฟต์แวร์มีผลผูกพันกับสัญญาว่าด้วยสิทธิ์ในการใช้งานซอฟต์แวร์รหัสเปิด ดังนั้นไฟล์ของซอฟต์แวร์รหัสเปิดจึงมีผลผูกพันกับประกาศและข้อกำหนดและเงื่อนไขเพิ่มเติมซึ่งอ้างอิงอยู่ในสัญญาส่วนนี้ ทั้งนี้ไฟล์ของซอฟต์แวร์รหัสเปิดดังกล่าวได้ถูกจัดเตรียมขึ้นยึดตามหลักเกณฑ์อันสูงสุดตราบเท่าที่มีผลอนุญาตใช้ตามกฎหมาย

สำหรับไฟล์ของซอฟต์แวร์รหัสเปิดที่บรรจุในนี้ โปรดอ่านในหัวข้อ "สัญญาการใช้สิทธิ์ว่าด้วยซอฟต์แวร์รหัสเปิด" ซึ่งอยู่ในส่วนของ Settings\\About phone\\Legal information บนอุปกรณ์ เพื่อดูลิขสิทธิ์ที่เกี่ยวข้องและข้อกำหนดในสัญญาการใช้สิทธิ์ ท่านอาจเรียกดูสำเนาของสัญญาการใช้สิทธิ์อาปาเช่ (Apache) ฉบับ 2.0 ได้ที่ http://www.apache.org/licenses/LICENSE-2.0 ท่านอาจร้องขอสำเนาของสัญญาการใช้สิทธิ์สำหรับสาธารณชนกนู (GNU General Public License) ฉบับ 2 ได้ที่ ฟรีซอฟต์แวร์ฟาวน์เดชัน อิงก์ ที่อยู่ 51 ชั้น 5 ถนนแฟรงคลิน บอสตัน มลรัฐแมสซาชูเซตส์ 02110-1301 สหรัฐอเมริกา

ภายหลังระยะเวลาสามปีนับจากที่ท่านได้สิทธิ์ในซอฟต์แวร์ ท่านอาจร้องขอสำเนาของรหัสโปรแกรมอันเกี่ยวเนื่องกับไบนารีส์สำหรับไฟล์ภายใต้สิทธิ์สำหรับสาธารณชน โดยการส่งคำร้องมาที่ฝ่ายบริการลูกค้าของ เอชทีซี ที่ www.htc.com และ เอชทีซี จะส่งลิงก์ให้ท่านเพื่อรับรหัสโปรแกรมดังกล่าว

ซอฟต์แวร์จากบุคคลที่สามที่อาจถูกจัดเตรียมไว้ร่วมกับซอฟต์แวร์นี้ได้ถูกรวมไว้เพื่อการใช้งานโดยสมัครใจ ถ้าท่านใช้ซอฟต์แวร์จากบุคคลที่สาม การใช้งานดังกล่าวจะอยู่ภายใต้สัญญาว่าด้วยสิทธิ์ในการใช้งานของเจ้าของสิทธิ์อันเป็นบุคคลที่สาม เอชทีซี ไม่มีส่วนรับผิดชอบใดๆ อันเกี่ยวเนื่องกับซอฟต์แวร์ของบุคคลที่สาม และไม่รับผิดใดๆ อันเป็นผลมาจากการใช้งานซอฟต์แวร์จากบุคคลที่สามของท่าน

๑. การอนุญาตให้ใช้สิทธิ์ - ทั้งนี้ เอชทีซี อนุญาตให้ท่านใช้สิทธิ์ในแบบจำกัด ไม่สงวนสิทธิ์สำหรับท่านแต่เพียงผู้เดียว และไม่สามารถโอนย้ายสิทธิ์ได้ ในการใช้ซอฟต์แวร์และเอกสาร (เรียกว่า "เอกสาร") ใดๆ ที่เกี่ยวข้อง ภายใต้ข้อกำหนดดังต่อไปนี้:

ท่านจะใช้ซอฟต์แวร์ร่วมกับอุปกรณ์พกพาอันซึ่งซอฟต์แวร์ได้ถูกบรรจุรวมไว้แต่เดิมเพียงหนึ่งเดียว

๒. ข้อจำกัดในการใช้สิทธิ์

1)เว้นแต่จะมีการบ่งบอกและได้รับอนุญาตอย่างชัดเจนจาก เอชทีซี 
หรือภายใต้กรณีที่ข้อจำกัดดังกล่าวขัดต่อกฎหมายที่บังคับใช้อย่างชัดเจน ท่านจะไม่: (๑) ยินยอมให้บุคคลอื่นใช้ซอฟต์แวร์ ; (๒) แก้ไข แปล ทำการวิศวกรรมย้อนกลับ แปลงกลับรหัสโปรแกรม แยกส่วนประกอบ (เว้นแต่ในกรณีที่ข้อจำกัดนี้ขัดต่อกฎหมายอย่างชัดเจน) หรือสร้างงานสืบเนื่อง โดยอิงตามซอฟต์แวร์หรือเอกสาร ; (๓) ทำสำเนาซอฟต์แวร์หรือเอกสาร (เว้นแต่เพื่อการทำสำรองเพื่อการซ่อมแซม/เปลี่ยนชิ้นส่วน โดยที่ชุดสำรองดังกล่าวไม่ได้ถูกติดตั้งหรือถูกใช้บนคอมพิวเตอร์เครื่องอื่น และจะลบ/ทำลาย ทันทีหลังจากการซ่อมแซม/เปลี่ยนชิ้นส่วน เสร็จสิ้น สำหรับสำเนาของซอฟต์แวร์อื่นใดที่ท่านได้สร้างขึ้นล้วนเป็นการละเมิดสัญญาฉบับนี้) ; (๔) ให้เช่าแบบไม่กำหนดระยะเวลา ให้เช่าแบบกำหนดระยะเวลาที่แน่นอน โอนย้ายสิทธิ์ ให้สิทธิ์ต่อเนื่อง หรือการโอนย้ายสิทธิ์อื่นใด อันเกี่ยวเนื่องกับซอฟต์แวร์หรือเอกสาร ; (๕) ถอดประกาศหรือฉลากแสดงความเป็นเจ้าของสิทธิ์บนซอฟต์แวร์หรือเอกสาร ; หรือ (๖) เพิ่ม รวบรวม หรือควบรวม ซอฟต์แวร์อื่นใดเข้ากับซอฟต์แวร์นี้ โดยการละเมิดการใช้งานใดๆ จะมีผลให้สิทธิ์ของท่านที่มีต่อซอฟต์แวร์สิ้นสุดลงในทันที

2)ท่านตกลงว่าท่านจะใช้ซอฟต์แวร์และเอกสารเฉพาะในลักษณะที่เป็นไปตามกฎหมายยุติธรรมที่มีผลบังคับใช้ในการที่ท่านใช้ซอฟต์แวร์และเอกสาร ซึ่งรวมถึงแต่ไม่จำกัดเฉพาะข้อจำกัดที่บังคับใช้อันเกี่ยวข้องกับลิขสิทธิ์และสิทธิ์ในทรัพย์สินทางปัญหาอื่นใด และ/หรือกฎเกณฑ์ในการควบคุมการส่งออก

3)ท่านจะใช้ซอฟต์แวร์เพียงเพื่อการใช้งานส่วนบุคคล ไม่มุ่งหวังทางด้านธุรกิจ ท่านจะไม่ใช้ซอฟต์แวร์ในทางใดในการจัดเตรียม หรือเป็นส่วนหนึ่งของการให้บริการหรือการใช้งานเพื่อการค้า ท่านจะไม่ใช้ซอฟต์แวร์ในการพยายามเพื่อ หรือมีส่วนเกี่ยวข้องกับ อุปกรณ์ โปรแกรม หรือบริการใด อันออกแบบมาเพื่อสกัดกั้นมาตรการทางเทคโนโลยีที่ใช้ในการควบคุมการเข้าถึง หรือการให้สิทธิ์ ไปยังไฟล์ข้อมูลหรืองานส่วนอื่นใด อันได้รับความคุ้มครองภายใต้กฎหมายลิขสิทธิ์ของศาลยุติธรรม

๓. กรรมสิทธิ์ - กรรมสิทธิ์ ความเป็นเจ้าของ สิทธิ์ และสิทธิ์ในทรัพย์สินทางปัญญา ภายในและที่มีต่อซอฟต์แวร์และเอกสารจะยังคงเป็นของ เอชทีซี (รวมถึงผู้จัดหา/ผู้ให้สิทธิ์ ที่เกี่ยวข้อง) ซอฟต์แวร์ได้รับการคุ้มครองโดยกฎหมายลิขสิทธิ์ของสหรัฐอเมริกาและสนธิสัญญาลิขสิทธิ์นานาชาติ โดยกรรมสิทธิ์ สิทธิ์ในการครอบครอง และสิทธิ์ในทรัพย์สินทางปัญญา ภายในและที่มีต่อเนื้อหาซึ่งเข้าถึงผ่านซอฟต์แวร์ อันประกอบด้วยเนื้อหาภายในไฟล์สื่อสาธิตของซอฟต์แวร์ จะยังคงสิทธิ์ไว้ซึ่งเจ้าของเนื้อหาที่มีผลตามกฎหมาย และอาจถูกคุ้มครองโดยกฎหมายลิขสิทธิ์หรือกฎหมายอื่นใดที่มีผลบังคับใช้ สัญญาว่าด้วยสิทธิ์ฉบับนี้มิได้มอบสิทธิ์ในเนื้อหาดังกล่าวให้แก่ท่าน

๔. การปฏิเสธการรับประกัน ; การจำกัดความรับผิด - ซอฟต์แวร์ เอกสาร และเนื้อหา ถูกจัดเตรียมไว้โดยไม่มีการรับประกันใดๆ เอชทีซี ปฏิเสธการรับประกันทั้งหมด อันรวมไปถึงแต่ไม่จำกัดเฉพาะการรับประกันอรรถประโยชน์เชิงพาณิชย์โดยนัย ความเหมาะสมต่อวัตถุประสงค์อย่างหนึ่งอย่างใด และไม่ละเมิดสัญญา โดยความเสี่ยงทั้งหมดอันเกิดจากการใช้งานหรือการปฏิบัติงานของซอฟต์แวร์ เอกสาร และเนื้อหานั้นยังคงอยู่กับท่าน ไม่มีเหตุการณ์ลักษณะใดที่ เอชทีซี และพนักงานของบริษัท หรือผู้ให้สิทธิ์ หรือพันธมิตร ต้องร่วมรับผิดต่อความเสียหายอันเกิดจากผลลัพธ์ เหตุการณ์ ผลกระทบโดยอ้อม กรณีเฉพาะ การลงโทษ หรือความเสียหายอื่นใดทั้งปวง (รวมถึงแต่ไม่จำกัดเฉพาะความเสียหายต่อผลกำไรทางธุรกิจ การชะงักของธุรกิจ การสูญหายของข้อมูลธุรกิจ หรือความสูญเสียทางการเงินอื่นๆ) อันเกิดจากสัญญาหรือการใช้งานหรือการไม่สามารถใช้ซอฟต์แวร์ เอกสาร หรือเนื้อหา อันซึ่ง เอชทีซี ได้รับการชี้แจงถึงความเป็นไปได้ในความเสียหายดังกล่าว ทั้งนี้ความรับผิดทั้งหมดต่อความเสียหายใดๆ ของ เอชทีซี ภายใต้สัญญาฉบับนี้ จะไม่เกินมูลค่าที่ท่านได้ซื้อผลิตภัณฑ์ของ เอชทีซี ในก่อนหน้านี้

๕. การปกป้องจากความเสียหาย - ท่านตกลงที่จะปกป้องและดูแลมิให้เกิดความเสียหายต่อ เอชทีซี  เจ้าหน้าที่ ผู้อำนวยการและลูกจ้าง ของเอชทีซี จากหรือที่มีต่อความสูญเสีย เสียหาย ค่าปรับ และค่าใช้จ่ายใดๆ (รวมไปถึงค่าทนายและค่าใช้จ่ายต่างๆ) อันเกิดจากหรือเกี่ยวข้องกับข้อเรียกร้องใดๆ ที่ท่านได้ (๑) ดู ดาวน์โหลด เข้ารหัส บีบย่อ ทำสำเนา หรือโอนถ่ายสื่อวัสดุใดๆ (นอกเหนือไปจากสื่อวัสดุที่จัดเตรียมโดย เอชทีซี) อันสัมพันธ์กับซอฟต์แวร์ซึ่งละเมิดสิทธิ์ของบุคคลอื่น หรือละเมิดกฎหมายใดๆ หรือ (๒) ละเมิดข้อกำหนดใดๆ ในสัญญาว่าด้วยสิทธิ์ในการใช้งานฉบับนี้ หากท่านนำเข้าซอฟต์แวร์จากสหรัฐอเมริกาหรือสหภาพยุโรป ท่านจะปกป้องและดูแลมิให้ เอชทีซี ได้รับความเสียหายจากหรือที่มีต่อภาษีนำเข้าและภาษีส่งออก หรือสิทธิ์เรียกร้องใดๆ อันเกิดจากการนำเข้าดังกล่าว ท่านตกลงว่ากฎหมายของมลรัฐวอชิงตัน สหรัฐอเมริกา (เว้นแต่กรณีที่ขัดต่อกฎหมายอื่นใด) จะถูกบังคับใช้ในบางสาระหรือทุกสาระอันเป็นผลจากสัญญาฉบับนี้

๖. การสิ้นสุดของสัญญา - สัญญาว่าด้วยสิทธิ์ในการใช้งานฉบับนี้จะสิ้นสุดลงโดยอัตโนมัติหากท่านทำผิดข้อกำหนดใดๆ ดังระบุไว้ โดยไม่จำเป็นต้องมีการบอกกล่าวจาก เอชทีซี เพื่อให้การสิ้นสุดของสัญญามีผลบังคับใช้แต่อย่างใด

